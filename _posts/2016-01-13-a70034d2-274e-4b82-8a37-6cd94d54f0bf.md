---
inFeed: true
hasPage: true
inNav: false
inLanguage: null
starred: false
keywords: []
description: ''
datePublished: '2016-01-13T15:24:30.567Z'
dateModified: '2016-01-13T15:23:44.109Z'
title: กาแฟที่อร่อยตามมาตรฐานนั้นเป็นอย่างไร ?
author: []
sourcePath: _posts/2016-01-13-a70034d2-274e-4b82-8a37-6cd94d54f0bf.md
published: true
authors: []
publisher:
  name: null
  domain: null
  url: null
  favicon: null
url: a70034d2-274e-4b82-8a37-6cd94d54f0bf/index.html
_type: Article

---
![](https://the-grid-user-content.s3-us-west-2.amazonaws.com/76c22c36-1539-4a7e-9e84-6c8a9d460f7b.jpg)

กาแฟที่อร่อยตามมาตรฐานนั้นเป็นอย่างไร ?

ช่วงนี้มีคนถามเยอะว่าการชงกาแฟที่ให้รสชาติดีเป็นยังไง แล้วรู้ได้ยังไงว่าดี เหตุเพราะมันเป็นเรื่องรสนิยมส่วนตัวมาก ภาษาสวยๆเรียกอัตวิสัย หรือ Subjective มาก

ปกติผมก็จะตอบคำถามลักษณะนี้ว่า ก็แล้วแต่ความชอบของแต่ละคน จะรสขมเข้ม หรืออ่อนอ่อน ก็มันลิ้นเรา สตางค์เรา เพียงแต่ก็ควรจะลองให้แน่ใจว่าเราได้เปิดใจทดลองรสชาติกาแฟให้หลากหลายแล้วจึงตัดสินใจ ไม่ใช่ใช้ความเคยชินในรสชาติที่ดื่มมานาน (เพราะไม่มีทางเลือก) แล้วคิดไปเองว่าตัวเองชอบรสชาติแบบนี้

และก็ไม่จำเป็นว่าเราต้องชอบเพียงรสชาติเดียว ตัวอย่างเช่นผมชอบดื่มกาแฟร้อนที่ชงแบบดริฟจากกาแฟคั่วอ่อนที่แสดงลักษณะเฉพาะของเมล็ดกาแฟออกมาอย่างเต็มที่ โดยเฉพาะกาแฟที่ไห้รสชาติผลไม้ออกเปรี้ยวนิดๆ แต่เวลาดื่มกาแฟเย็นก็จะชอบกาแฟที่คั่วออกไปทางเข้ม (Medium Dark) เพื่อจะได้สมดุลย์กับนมและน้ำแข็ง หรือบางวันอยากดื่มกาแฟร้อนกับปาท่องโก๋ก็คงไม่เหมาะกับกาแฟคั่วอ่อน เป็นต้น

สำหรับคนดื่มกาแฟอย่างเราก็คงต้องอาศัยสัมผัสทั้ง 5 เป็นตัวตัดสินว่ากาแฟแบบไหนดีสำหรับเรา

แต่สำหรับในอุตสาหกรรมกาแฟ เขาก็มีการตั้งค่ามาตรฐานบางอย่างเพื่อการสื่อสารและความเข้าใจที่ตรงกัน เพื่อให้สามารถเจรจาตกลงกันได้บนพื้นฐานของความเป็นวิทยาศาสตร์มากกว่าความรู้สึกส่วนตัวแบบเราๆ

อย่าลืมว่า การชงกาแฟก็เป็นกระบวนการทางวิทยาศาสตร์ที่พื้นฐานมาก มันคือการเอาน้ำร้อนไปละลายเอาสารกาแฟส่วนที่ละลายน้ำได้ออกมาจากผงกาแฟบดนั่นเอง โดยองค์ประกอบสำคัญ 2 อย่างที่วงการอุตสาหกรรมกาแฟใช้ในการอ้างอิงคุณภาพของกาแฟที่ชงออกมา

TDS หรือ Total Dissolved Solids คือค่าเปอร์เซ็นต์ของสารกาแฟที่ละลายอยู่ในน้ำกาแฟ ใช้บอกถึงความเข้มข้นของกาแฟในการชงแต่ละครั้ง โดยปกติในการชงแบบฟิลเตอร์จะมีค่า TDS อยู่ที่ 1.5% และการชงแบบเอสเพรสโซจะมีค่า TDS อยู่ที่ 15% โดยค่า TDS นี้จะสามารถวัดได้ด้วยเครื่องมือวัดที่ชื่อว่า Refractometer

Extraction Yield (EY) คือค่าเปอร์เซ็นต์ของสารกาแฟที่ถูกสกัด (extract) จากผงกาแฟบดขณะที่น้ำร้อนไหลผ่านตอนชงกาแฟ ซึ่งในผงกาแฟบดหนึ่งโดส (Dose) ที่เราใช้ชงจะมีเพียง 30 % เท่านั้นที่เป็นส่วนที่ละลายน้ำได้ ที่เหลือจะเป็นพวกเซลลูโลสซึ่งไม่สามารถละลายน้ำได้

โดยเป็นที่ยอมรับกันว่าการชงกาแฟที่ให้ได้รสกลมกล่อมนั้นจะต้องมีค่า EYอยู่ระหว่าง 18-22 % แปลว่าในการชงกาแฟแต่ละครั้งเราต้องการสกัดสารกาแฟออกมาแค่ 2 ใน 3 ของสารกาแฟที่ละลายน้ำได้เท่านั้น โดยเชื่อว่าใน 30 % ที่ละลายน้ำได้นั้นมีแค่ 18-22% เท่านั้นที่เป็นส่วนที่เป็น sweetness ของกาแฟ

หลายคนอาจจะสงสัยเหมือนผมว่า แล้วไอ้ตัวเลข 18 กับ 22 นี่ มันลอยมาจากไหนยังไง คำตอบก็คือมาจากการทำเซอร์เวย์คนดื่มกาแฟจำนวนมากของ The Coffee Brewing Insttitue และ SCAA ในอเมริกาเพื่อหาค่ากลาง (Optimum Balance) ของการละลายจากกลุ่มตัวอย่าง (ซึ่งในที่นี้คือคนอเมริกัน และกาแฟที่คั่วที่ใช้ทดสอบก็เป็นแบบ Medium Roasted) ว่ายอมรับรสชาติของกาแฟแบบไหน ไม่ยอมรับแบบไหน จนได้ข้อสรุปว่าคนอเมริกันส่วนใหญ่ยอมรับรสชาติของกาแฟที่มี Extraction Yield อยู่ที่ 18-22%

โดยกาแฟที่มีค่าดังกล่าวน้อยกว่า 18% คือมีสารกาแฟละลายออกมาน้อยเรียกว่า Under Extraction ซึ่งแสดงรสชาติกาแฟน้อยไป ส่วนใหญ่จะมีแต่ความเปรี้ยว (sour) เพียวๆ เพราะในการละลายช่วงแรกนั้นความเป็นกรด (acidity)จะถูกสกัดออกมาได้ก่อนความหวาน (sweetness) และความขม (bitter) ที่จะถูกสกัดดอกมาทีหลัง เพื่อผสมกันให้เกิดความกลมกล่อม

ส่วนกาแฟที่มีค่า EY มากกว่า 22 % ก็เรียกว่า Over Extraction ซึ่งกาแฟที่ถูกสกัดค่าความขมออกมาจนเกินความพอดี ทำให้รสชาติกาแฟเสียสมดุลย์

โดยปัจจัยที่มีผลต่อ EY ซึ่งสัมพันธ์กับรสชาติกาแฟคือ

ความละเอียดของผงกาแฟ กาแฟบดละเอียดก็จะทำให้ละลายน้ำได้ดีกว่ากาแฟบดหยาบ  
เวลาที่ผงกาแฟแช่อยู่ในน้ำ  
การคน (Stirring)

ส่วนปัจจัยที่มีผลกับ TDS ซึ่งสัมพันธ์กับความเข้มของรสชาติกาแฟ คือ

ปริมาณของผงกาแฟบดที่ใช้  
ปริมาณของน้ำที่ใช้ชงกาแฟ

ในฐานะนักดื่มกาแฟ เราสามารถใช้ความเข้าใจนี้ในการปรับปรุงการชงกาแฟของเราให้ได้รสชาติมาตรฐานหรือรสชาติที่เราต้องการได้

เช่นถ้าเรารู้สึกว่ากาแฟที่ซื้อมาชงแบบดริฟแล้วมันเข้มมากไปจนไม่ค่อยได้รสของกาแฟ ก็อาจสันนิฐานว่ามันเป็นอาการของ Over Extraction เราก็บดให้มันหยาบขึ้น หรือปล่อยน้ำร้อนให้ไหลผ่านเร็วขึ้น เพื่อให้ค่า EY ลดลง หรือถ้ารสชาติมันอ่อนไปจนแทบไม่มีรสกาแฟ ก็อาจจะเป็นอาการของ Under Extraction เราก็สามารถปรับให้ EY มากขึ้นโดยการแช่ในน้ำร้อนให้นานาขึ้น รวมถึงการบดเมล็ดกาแฟให้ละเอียดขึ้น

แต่ถ้าจะต้องการความปรับให้ละเอียดได้มาตรฐาน (อเมริกัน) ก็ต้องใช้ SCAA Brew Chart ตามที่เห็น

บอกแล้ว การชงกาแฟนี่มันวิทยาศาสตร์ชัดๆ
![](https://the-grid-user-content.s3-us-west-2.amazonaws.com/dbdf9bea-3dd1-4eb0-bb2f-6ee055e44e68.jpg)